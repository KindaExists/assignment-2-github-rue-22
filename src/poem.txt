"GUSTO KO NG PAG-IBIG NA PARANG AMBON" ni Rod Marmol
July 29, 2021

Gusto ko ng ambon.
Maghapon, magdamag.
Gusto ko ’yong pagkalito
pagkagising sa maulan na umaga,
“Papasok ba ako ngayong araw o hindi?”

Gusto ko ng pag-ibig na parang ambon
na walang katapusan.
Bumubuhos pero hindi nanglulunod.
Malumanay pero nararamdaman.
Humahalik sa bumbunan
at sa bawat uhaw na kanto ng pagkatao.
Gusto ko ng ambon—
hindi nagmamadali, hindi naninira,
hindi nananakot, hindi naninigaw.
Pero patuloy na nagbibigay.
Gusto ko ng ambon. Tama lang ang bagsak.
Hindi masakit ang pagkahulog ng mga patak.
Hindi rin masakit para sa mapapatakan.
Ang klase ng panahong lagi kong pipiliing
masilungan, panoorin, pagnilay-nilayan,
araw-araw, hindi aayaw.